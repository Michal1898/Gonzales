Jak jsem znal Evžena Gonsiora

Jaký byl Evžen Gonsior?
Byl učitelem, ale současně své kolegy dokázal tvrdě kritizovat. 
Vykonával řadu funkcí zadarmo. Ale současně upozorňoval na to, že stav, kdy všechno bylo tzv. "zadarmo", je v dnešní době neudržitelný. Dobře věděl, že i šachisté mají žaludek a musí platit faktury.
Miloval šachy a dával jim celý svůj život. Přesto nebyl fanatik: když se s ním přišel jeho svěřenec poradit, jestli má jet na Mistrovství Čech v šachu, nebo hrát v New Orleansu na trubku, bez rozmýšlení mu poradil jet do Ameriky.
Dokázal si poradit s talentovanými, ale komplikovanými a bohémskými osobnostmi. Dokázal je zvládnout a usměrnit a přitom u nich nezlikvidovat to podstatné - talent a osobnost.
Sám sebe považoval za Tarraschova žáka. Přesto nebyl dogmatik.
Pocházel v "předpočítačové" generace. Většinu života byl zvyklý používat psací stroj, kopíráky a ruční poznámky. Přesto si v důchodovém věku dobrovolně pořídil počítač. Naučil se na něm dělat a pochvaloval si ho. 

Z toho by se dalo říci, že to byl rozporuplný člověk. Ale nebylo to tak. Byl moudrý a tak dobře věděl, že každé pravidlo má své výjimky. Intuitivně vycítil, kdy má na své pravdě trvat, a kdy je lépe ustoupit.

Jak jsem znal Evžena Gonsiora?
Pana Gonsiora jsem vnímal hlavně ze školení rozhodčích v Hradci Králové. Poprvé jsem se jich účastnil v roce 1999 jako čerstvě plnoletý. Jeho přednášky na mě dělaly velký dojem. 

Ještě více si jej pamatuju z Mistrovství Čech v Chudenicích na konci roku 1999. Pamatuju si, že jsme se setkali při přestupu v Praze. Vezl s sebou několik mladých talentů. Už jsem zapomněl, kdo s ním tenkrát jel. Ale osobnost Gonzálese (jak se mu přezdívalo), byla pro mě nezapomenutelná. Jeho rozbory, zajímavé varianty. Nešachové historky. Ta o emigraci jeho syna a snachy. Jak byl za nimi v USA. Jak navštívil severské země a nasbíral v lese spoustu nádherných hub. A všichni kolem byli překvapení, proč je sbírá. U nich se totiž houby nejedí!
S pálkou v ruce pobíhal kolem pingpongového stolku. A to se mu už blížila sedmdesátka!
Také si ho pamatuju z různých výletů do okolí. I na výletech měl v zásobě celou řadu historek a postřehů. Byl příznivcem Rakousko - Uherska. Já jsem mu tenkrát dost vášnivě a  emotivně odporoval. Přesto na mě nezanevřel. 

Nezapomenutelným je pro mě jeho rozbor mé partie z 2. kola. Tenkrát se mi povedlo překvapivě porazit černými favorizovaného soupeře. Partii jsem v tu chvíli (ovlivněn jejím závěrem a výsledkem) považoval za své mistrovské dílo. A pak byl rozbor. Gonzáles mi rázně ukázal, jak jsem v zahájení stál na prohru. Elegantně mi vynadal. A moje sebevědomí spadlo na bod mrazu. Můj favorizovaný soupeř dostal vynadáno ještě více. Měl mě na lopatě a mohl partii elegantně zakončit. Nicméně pár pochvalných slov k závěru partie řekl. Uznal, že ke konci jsme to oba hráli moc hezky a vynalézavě.

Později jsem se účastnil ještě několika školení, na kterých přednášel. 

Někdy v roce 2006 nebo 2007 jsem ho náhodou potkal na extraligovém zápase Pardubic, kam jsem si přijel podívat. Dělal tam rozhodčího. Vzpomínám si, že i díky němu proběhlo vše hladce a na zápase panovala příjemná atmosféra. Zajímavostí je, že za Pardubice tenkrát nastoupila vycházející hvězda - Viktor Láznička.

Trochu později jsme se oba sešli na několik sezón v jednom oddíle - ŠK Lípa.

Jak mě ovlivnil?
Nezapomenutelná je pro mě jeho přednáška na mém prvním školení rozhodčích. Tenkrát nám řekl zhruba toto: Až budete jednou rozhodčími, pamatujte si, že nejdůležitější pravidlo je: Partie by se měla rozhodovat především na šachovnici. Každé vyloučení hráče, každá kontumace je nežádoucí a poškozuje šachy! Snažte se vždycky rozhodovat tak, abyste rozhodli, uložili případně tresty a potom mohli říci: "Tak a teď to běžte dohrát!"
Tuto zásadu od té doby uznávám a snažím se ji vždy dodržovat. Z tohoto úhlu pohledu hodnotím opatření, která v následujících letech FIDE zavedla, jako špatná. Myslím tím zejména nulovou čekací dobu a prohru partie při zazvonění mobilního telefonu.

Po sovětské okupaci 1968 byl vyhozený z práce a bylo to pro něho velmi tvrdé. Přesto nezanevřel a vytrval. Šachy mu v tom pomohly. "V roce 1970 jsem nemohl vést šachový kroužek. O 14 let později mě požádali, abych vedl naše družstvo na olympiádě." Zkrátka nezatrpknout, bojovat dále. Špatná série jednou musí skončit a bude lépe. A přehrát si nějakou zajímavou partii. Nebo si zajet někam na turnaj. To pomůže!

V důchodovém věku se naučil pracovat s počítačem a dosáhl úrovně pokročilého uživatele. Nedělalo mu problémy pracovat on-line. Z Twicu pravidelně stahoval partie, probíral je a vytvářel z nich databáze. Ty dával k dispozici. Práci s počítačem a online si pochvaloval a propagoval ji. Kdykoliv se setkávám s jeho kolegy (ze školství i ze šachu) o 2-3 generace mladšími (!), kteří všemožně i nemožně blokují on-line výuku, odmítají dělat Power-pointové prezentace, dogmaticky trvají na prezenční výuce, nechtějí pořizovat z přednášek záznamy atd... Ta si na Gonzálese vzpomenu. Zejména, když mladý pedagog prohlásil, že nejlepší inovace všech dob je křída a černá tabule. A další jeho výrok byl, že učení musí bolet. To si na něho vždy vzpomenu. Co by jim asi řekl? Myslím, že by si to dlouho pamatovali!

Michal Volf, Německo 8. ledna 2023
P.S: S tím Rakouskem-Uherskem jste měl pravdu.